# PTM21 – IMD Proftaak P3 – case E: ‘Arthur Adam’ (singer-songwriter)
Arthur Adam

## Biografie
Arthur Adam is de meest veelzijdige singer-songwriter van Nederland. Hij schrijft in alle genres - behalve urban, techno en klassiek - übermelodieuze, intrigerende, geïnspireerde liedjes en liederen. Bovendien was Arthur Adam tot voor kort actief als frontman bij luidruchtig trio The New, gitarist bij Marike Jager, als bassist/gitarist/toetsenist bij de band van Joep Pelt en gitarist/pianist/achterzanger bij Mist en The White Broncos. Nu gaat alle aandacht naar zijn eigen project uit. In september 2007 neemt Arthur Adam op uitnodiging van het project In A Cabin With een prachtplaat op in Zweden. Hij schrijft alle muziek en teksten, waarvan een deel ter plekke, en neemt net als op zijn debuut alle muziekinstrumenten voor zijn rekening. De plaat wordt 'Album van de Week' bij VPRO's 3voor12 en brengt hem de titel 'Artiest van de Week' op MySpace. De nummers zijn intens, licht experimenteel en melodisch zeer sterk.
In april 2010 verschijnt Awake. Dit album is geproduceerd door Guido Aalbers (o.a. Bertolf, Miss Montreal), is gespeeld met de mannen van het inmiddels tot Arthur Adam toegetreden The New (Jaimy Quite op drums, Bart van Kuijk op bas), en wordt uitgebracht door Jammm (o.a. Kyteman, C-mon & Kypski). Een echte bandplaat, laverend tussen melancholie en optimisme. De recensies zijn lovend tot zeer lovend. Arthur was vanwege Awake al te gast bij diverse radio- en televisieshows, waaronder DWDD en de Nederpopshow.

## Nu
Mijn contract met Jammm (360 deal, management en 'platenmaatschappij') is niet verlengd, omdat de hoge verwachtingen over en weer niet zijn uitgekomen. We zijn op 1/1/11 als vrienden uit elkaar gegaan, we hebben afgesproken dat we nog een tijdje op freelance basis verder gaan, maar feitelijk ben ik transfervrij. De afgelopen anderhalf jaar ben ik flink op de sociale media gedoken, maar mede daardoor ook geconfronteerd met mezelf: kom ik overeen met het beeld dat ik uitdraag? Om mensen, fans en collega's te bereiken werd ik geacht leuk en open te zijn, en enthousiast over de producten die mij sponsorden. Ben ik niet echt, was ik niet. Ik ben dus zoekende naar mijn online-identiteit, en hoop dat deze bruikbaar is (IRL ben ik enigszins melancholisch, mensenschuw en nerdy).
Wat ik wel weet: in 2011 ga ik een beremooie plaat maken, de liedjes zijn geschreven en geschetst. Hoe ik het verder ga aanpakken weet ik nog niet. Maar ik wil voorkomen dat mijn liedjes en ik over het hoofd worden gezien, en eigenlijk wil ik qua bekendheidsniveau groeien, aansluiting krijgen bij Marike Jager, Bertolf, Blaudzun, etc. Daarom ben ik aan het denken over manieren waarop ik een cd als gratis download kan laten opvallen, en toch een cd-product bij optredens kan verkopen (pakweg de in a cabin with methode). Dan denk ik dus zonder distributeur te kunnen, en zonder maatschappij, misschien zelfs zonder stemra. Maar dan is wel heel veel afhankelijk van mijn online-identiteit en mijn netwerkcapaciteiten.

## De vragen dus:
- Wat is mijn beste online-identiteit? Eentje die oprecht is en mensen binnenhaalt lijkt me. Zijn er tips?
- Klopt het dat ik zonder maatschappij en distributeur kan (als ik maar een netwerk heb)?
- Hoe val ik op tussen alles wat er al is op internet aan bandcamps en youtubes?

## Links:
- [arthuradam.nl](http://arthuradam.nl)
- [facebook.com/arthur.adam.18](https://www.facebook.com/arthur.adam.18)
- [myspace.com/arthuradammusic](https://myspace.com/arthuradammusic)
- [twitter.com/arthuradam](https://twitter.com/arthuradam)
- arthuradam.hyves.nl
- of zoek bij google op "[arthur adam](https://www.google.nl/search?site=&source=hp&q=arthur+adam)"

Link: [PTM21](/PTM21/opdracht/index.html)
